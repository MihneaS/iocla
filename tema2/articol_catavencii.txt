PSD-ul luptă cu statul paralel. Și cu binomul. Pe viață și pe moarte luptă. Zi de vară până-n seară. Iar când sângele din dosare, interceptări pe siguranță națională și stenograme contrafăcute le ajunge la gât, pesediștii se urcă pe cal și luptă iar cu binomul, statul paralel, abuzurile, DNA și SRI.

Atât de tare luptă pesediștii cu această hidră despre care spun că le distruge partidul și nu-i lasă să guverneze de aproape șase ani încoace, încât, de când au preluat guvernarea, după neagra perioadă a guvernării Boc, au reușit să mărească bugetul SRI cu 232%.

Bugetul României pentru 2012 a fost conceput de către Guvernul Boc. Despre Guvernul Boc s-a spus, pe bună dreptate, că era condus mai degrabă de către președintele Băsescu decât de premierul al cărui nume îl purta. Și, totuși, în plină perioadă a consolidării legăturilor dintre SRI și Traian Băsescu, la apogeul strânsei colaborări dintre SRI și DNA, în folosul statului profund paralel, SRI-ului i s-a alocat un buget de 989 de milioane de lei. Bani suficienți, se pare, la acea vreme pentru ca SRI să-și facă treaba și să ne ferească de amenințările la siguranța națională, ba găsindu-și suficient timp și resurse și pentru a întocmi rechizitorii și a le livra la cheie procurorilor DNA.

Ei bine, Guvernul Ponta a venit cu un suflu nou și cu dezlegare la baierele pungii. În primul an mai subțirel, să nu bată la ochi. Așadar, bugetul SRI pentru 2013 a fost de 1.043.466.000 de lei. Cu doar aproape 60 de milioane mai mare decât cel din 2012.

În 2014, bugetul SRI inițial a fost de 1,1 miliarde de lei și, după rectificări, a ajuns la 1,19 miliarde de lei. Era începutul unei creșteri constante.

Ei bine, în 2015 deja s-a făcut un prim salt important, bugetul SRI ajungând de la 1,19 miliarde la 1,39 miliarde înainte de rectificări. Adică o creștere de fix 200 de milioane de lei. Că, deh, teroriști, pericol, interceptări, protocoale, vile de protocol, Coldea, porci, șorici…

Venit la guvernare pe 17 noiembrie 2015, Dacian Cioloș trece, pe 14 decembrie, bugetul pe 2016 prin Parlament. Ghiciți cât a crescut bugetul SRI între guvernarea Ponta și guvernarea Cioloș? Păi, nu e nici un secret: de la 1,39 miliarde de lei la 1,85 miliarde de lei. Cu 460 de milioane de lei, da. Adică, brusc, eram amenințați din toate părțile, astfel încât a fost nevoie de o majorare cu 20% a bugetului SRI.

După campania electorală din 2016, în care s-a luptat cumva cu serviciile rele și haine, a venit Guvernul Grindeanu, care a lovit SRI la temelie, tăindu-i din buget. Prima dată în ultimii ani, bugetul pentru 2017 prevedea pentru SRI doar 1,7 miliarde de lei. Na, ca să vadă și binomul că nu te joci cu hamsterul.

Dar Grindeannu oricum n-a stat mult, iar la ultima rectificare bugetară de anul acesta, sub Tudose, SRI a primit un plus de 298 de milioane de lei. Păi, se putea?

Ei, bine, Guvernul Tudose merge mai departe cu generozitatea și pentru 2018, și propune un buget pentru SRI de 2,3 miliarde de lei, cu 600 de milioane de lei mai mult decât prevăzuse Guvernul Grindeanu.

Cum 600 de milioane înseamnă mai mult decât 430 de milioane, putem spune că Guvernul Tudose este cel mai generos cu SRI, până acum. Uite, de aia e bine să ai premierii tăi, școliți de tine, promovați de tine, împinși de tine în față. Ah, dacă ar avea și învățământul, și sănătatea acoperiți în politică…
